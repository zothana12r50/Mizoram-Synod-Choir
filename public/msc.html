<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>MSC Chanchin</title>
</head>
<body>
    <a href="../index.html">Home</a>
    <a href="./contact.html">Contact</a>
    <hr />
    <h1>MIZORAM SYNOD CHOIR</h1>
    <hr />
    <p>
        <h2>A Tobul</h2>
        <p>Kum 1981 Synod Inkhawmpui chuan Synod Ramthar Board rawtna angin kum 1983-a Sapram (Wales) tlawh tura Mizo Gospel Team Synod-in buatsaih se tih chu a pawmpui a. A tihhlawhtlin dan chu Synod Executive Committee kutah dah a ni (Synod 1981 Gen. 45). Hemi bawhzui hian Synod Executive Committee chuan Leader Pu V.L. Zaithanga hruai turin an vaiin mi 18 kal tura tih ni se, a bak ngaihtuah ngai chu Officers’ Meeting-in lo bawhzui turin a dah ve lehchhawng a ni. (SEC 76:XLI of 5.2.1982).</p>
        <p>Tichuan Officers’ Meeting thuchhuak chu SEC-ah thlen leh a ni a, zaipawl member 15 nei chu siam fel a ni ta. Conductor atana Pu C. Thansiama ruat a ni nghe nghe (SEC 77:13 of 2.4.1982). Pu C. Thansiama hian rokhawlhna a neih avangin a aiah SEC chuan Pu Rinzawna a ruat ve leh thung {SEC 87:3 (12) of 9.2.1983}</p>
        <p>He zaipawl hi Synod din a ni a, a enkawltu pawh Synod bawk a ni a, K.T.P. a inrawlh lo niin a lang. Zaipawl nghet tura din pawh a ni lo va, 1983-a Sapram (Wales) fang tura din mai a ni nghe nghe. Kum 1983-ah chuan an zin thei ta lo va, 1984-ah an zin ta thung a ni.</p>
        <p>He hun hmalamah hian Synod hnuaiah hian zaipawl a awm chho deuh reng tho mai. Kum 1929-a Sylhet (tuna Bangladesh) fan hnuah phei kha chuan Zaipawl hi a awm chho deuh reng a, kum 1933-ah Lahore (tuna Pakistan) an fan te, 1963 – 1964 inkara South India (Kerala) an fan te, 1971-a India khawpui hrang hrang an fante khan Mizo Zaipawl hming an pu deuh ber.</p>
        <p>Kum 1972-ah khan Synod mission Board-in Ramthar Zaipawl a din ve thung a. 1972 leh 1973 chhung khan Manipur, Nagaland, Assam, Cachar phai leh Orissa te an fang. Kum 1975-ah Presbyterian Youth Fellowship (PYF) Inkhawmpui, Jowai-ah an zai leh bawk.</p>
        <p>Hetih lai hian Zoram Evangelical Fellowship (ZEF) Standing Choir kha August 1973 khan a lo ding ve leh ta a. Kum 1976-a India ram an fan te, 1978 leh 1980-a Sapram an fante khan Zaipawl tha duhna rilru chu Kohhran miteah a tuh hle a ni.</p>
        <p>Kristian Thalai Pawl-in Mizoram Synod Choir lo ni ta a din dan chu hetiang hian April ni 23, 1985-a thukhawm chuan hetiang hian an rel.</p>
        
        <h2>India Ram Fang Tur Zaipawl Din</h2>
        <p>Hemi thu a lo luh dan chu heti ang hi a ni. India rama mi hausa pakhatin thla thum chhung vel, India ram fang tura zaipawl member 20 – 30 emaw inbuatsaih tura Pastor Biaktluanga Pachuau kaltlanga a sawmna thu leh senso zawng zawng tum vek a inhuam thu nen hriat a ni a. Ngun takin kan ngaihtuah a. Rin tlaka pawm ngam tur niin kan ngai a. A hun thu sawi fiah chiah a ni lo va. Favang lam hun erawh chu niin a lang. Kal thei tura inbuatsaih nghal tha kan ti a.</p>
        <p>Hemi chungchanga dawr chian ngai apiang Gen. Secy-in lo dawr chiang se la. Synod Executive Committee remtihna pawh lak ngei tulin kan hria a. Zaipawl hming atan pawh Mizo Gospel Team tih ngei tha kan ti a.</p>

        <h3>Zaipawl body siam turin heng mite hi kan ruat –</h3>
        <ol>
            <li>Pastor Lalbiaktluanga, Leader</li>
            <li>Upa Lianzela, Assistant Leader</li>
            <li>Upa K. Lalhmingliana, General Secretary</li>
            <li>Upa Lalbiaktluanga, Finance Secretary</li>
            <li>Pu Rinzawna, Treasurer</li>
            <li>Rev. Lalsawma, Executive Secretary, i/c K.T.P</li>
            <li>Pu Lalchungnunga, Assistant Secretary</li>
        </ol>
        
        <p>Hetiang hi an thu ni mahse, an tum ang hian an zin leh theih tak loh avangin NEICC Youth Assembly, Jowai-ah October ni 24 – 27, 1985 khan an zu zai phawt a, a hnuah Lunglei lamah December ni 9 – 12, 1985 chhung khan zinin Chanmari Veng (Lunglei) Kohhran hawnnaah te an va zai ta zawk a ni.</p>
        <p>A din chhan ber ‘India ram fanga zin’ kha a nih tak loah chuan Central K.T.P. Committee chuan a kal zel dan tur a ngaihtuah a, 1986 October thla thlenga ding zui zel rih tura tih an ni leh ta a ni. He Mizo Gospel Team hi Standing Choir ni tura an duh avangin June 1986 khan a member-te ruat thar leh an ni a, remchan zawkna avangin hemi tuma an ruat pawh hi November ni 18, 1986 khan siamthat leh a ni.</p>
        <p>Mizo Gospel Team tih hming chu remchang lo deuha hriain thlak rawtna a awm a, Central K.T.P. chuan Synod Executive Committee-ah rawtna thlen ni se tiin an rel a. An rawt ang hian Synod Executive Committee November ni 3, 1989 a thukhawm chuan a pawm ta a ni.</p>
        <p>Zaipawl hi a tirah chuan term nghet neia siam a ni chiah lo. A remchan ang angin Committee chuan a siam rem chho thin. 1991 March ni 6-a Central K.T.P. Committee chuan Central K.T.P. Committee term kalphung ang (Term khat hi kum hnih) zui tura a tih tak avangin Zaipawl te hian term mumal an lo nei ve ta a ni.</p>
        
        <h2>INKAIHHRUAINA</h2>
        <p>Mizoram Synod Choir (Synod Zaipawl) hi Mizoram Presbyterian Kohhran (Synod) huapa din a ni a. Zaipawl rawngbawlna ruahman leh a enkawl hna chu Central Kristian Thalai Pawl Committee kuta awm a ni. </p>

        <h3>I. Hrilhfiahna</h3>
        <ul>
            <li>‘Zaipawl’ tih chu ‘Mizoram Synod Choir’ (Synod Zaipawl) tihna a ni.</li>
            <li>‘Committee’ tih chu ‘Central Kristian Thalai Pawl Committee’ tihna a ni.</li>
            <li>‘Director’ tih chu ‘Mizoram Synod Choir Director’ tihna a ni.</li>
            <li>‘Conductor’ tih chu ‘Mizoram Synod Choir ‘Conductor’ tihna a ni.</li>
            <li>‘Member’ tih chu ‘Mizoram Synod Choir Member’ tihna a ni.</li>
        </ul>

        <h2>II. Thil tumte</h2>
        <ol>
            <li>Kohhran hote zingah inpumkhatna leh thawhhona tha zawk a awm theih nan zaia rawngbawl.</li>
            <li>Kohhran leh Bial Zaipawlte hmasawn zel tura zirtir leh chawh harh.</li>
            <li>Mizoram Synod/ K.T.P. aiawha Mizoram pawn lam thlenga rawngbawl.</li>
            <li>Fakna hla hmanga rawngbawl.</li>
        </ol>
        
        <h2>III. Member lak dan</h2>
        <ol>
            <li>Member-te chu Presbyterian kohhran mi, K.T.P. member an ni tur a ni.</li>
            <li>Committee-in Aizawl khawpui huam chhung K.T.P. Branch atangin member a ruat thin ang.</li>
            <li>Member awm zat tur chu Committee-in a bithliah thin ang.</li>
        </ol>
        
        <h2>IV. Term chungchang</h2>
        <ol>
            <li>Member te hi term khat atan zel lak an ni ang a, term khat hi kum 2 a ni ang.</li>
            <li>Term 1 (khat) tih hian K.T.P. General Conference leh K.T.P. General Conference inkar a huam ang a. Amaherawhchu, member thar siam fel a nih hma chuan member hluite’n an kengkawh thin ang.</li>
            <li>Committee-in tha a tih chuan member ngai pawh term leh atan a ruat nawn leh thei ang.</li>
        </ol>

        <h2>V. Member tihtawp theih dan</h2>
        <ol>
            <li>Member-in Kohhran thununna a tawhin.</li>
            <li>Aizawl khawpui huam chhung atanga member pem emaw sawn chhuah a nihin.</li>
            <li>Member (hmeichhia) in pasal a neihin.</li>
            <li>Committee-in member ni zui chi lohva a ngaihin.</li>
            <li>Committee Member a nihin.</li>
            <li>Zaipawl term a tawpin.</li>
        </ol>

        <h2>VI. Zaipawl tihtawp chungchang</h2>
        <p>Zaipawl tihtawp chungchang chu Synod Executive Committee thuneihna a ni.</p>

        <h2>VII. Director</h2>
        <p>Zaipawl kaihruaia enkawl turin Committee atangin Zaipawl term zuiin ‘Director’ ruat thin a ni ang.</p>

        <h2>VIII. Conductor</h2>
        <ol>
            <li>Committee-in Zaipawl Conductor tur, rimawi lama mi thiam, mi zirtir thiam leh nunphungah pawh mi entawn tlak a ruat thin ang.</li>
            <li>Conductor term chu zaipawl term zulzuia ruat a ni ang a, Committee-in tul a tih chuan term laklawhah pawh Conductor a thlak thei ang.</li>
            <li>Committee-in tul a tih chuan term khat aia tam pawh Conductor ngai aruat nawn thei ang.</li>
            <li>Committee-in tul a tih chuan Conductor pui turin Assistant Conductor a ruat thei ang.</li>
        </ol>

        <h2>IX. Uniform</h2>
        <ol>
            <li>Zaipawl tan ‘uniform’ neih phal sak a ni ang a, memberte’n Director nena sawihovin an duhzawng tur an ngaihtuah ang.</li>
            <li>Committee-in Uniform senso atanga a tum tur a bithliah ang a, a bithliah ang chu pawisa in member tin hnenah pek an ni ang. A bak senso chu membert tum tur a ni ang.</li>
            <li>Member ten uniform dang (spare) neih tula an hriat chuan remtih sak an ni ang a, senso erawh chu member-te intum tur a ni ang.</li>
            <li>Committee-in Uniform senso a tum tur hi term khat atan member pakhat hnenah vawikhat a ni ang a, term laklawha member thar an awm pawhin pek zel a ni ang.</li>
        </ol>

        <h2>X. Rawngbawl dan chungchang</h2>
        <p>Zaia rawngbawl dan tur leh kalphung chu a hnuaia mi ang hi a ni ang.</p>
        <ol>
            <li>Zaipawlte chu Synod Inkhawmpui, K.T.P. General Conference, P.Y.F. Biennial Conference a zaia rawngbawlna nei thei ngei tura beisei an ni ang.</li>
            <li>Mizoram Presbyterian Kohhranho zingah a tam thei ang ber rawngbawlna nei thei tura beisei an ni ang a. Kumkhat chhungin Aizawl khawpui pawnlam Bial thum an tlawh thei ang a, an kalna senso chu Committee-in a ngaihtuah sak thin ang.</li>
            <li>Zaipawl term (kum 2) chhung hian Mizoram pawna rawngbawlna vawikhat emaw tal neia zin chhuak tura ngaih an ni a, hei hian P.Y.F., N.E.I.C.C.Y.A. etc. programme a kal pawh a huam thei ang.</li>
            <li>Heng zaipawl Official Programme bakah hian Kohhran, Bial leh Branch ten an duh chuan an sawm thei ang a, kalman senso tul dangte chu a sawmtuten an tum sak ang. Zaipawl sawmna chu Committee kaltlanga tih tur a ni ang.</li>
            <li>Aizawl khawpui huam chhung Kohhran, Bial leh Branch te sawmna chu a theih ang chiah tihhlawhtlin sak thei tura beisei an ni ang a. Senso pawh a sawmtuten an tum ang. Senso tum sak thei lo tur chu Committee-in tul a tih angin a tum sak thei ang.</li>
            <li>Programme hriat lawk loh, Synod leh K.T.P. huap thila zaipawl mamawhna a awm chuan Committee-in a ngaihtuah ang.</li>
            <li>Member-te, inkhawmpui leh thil danga Synod, K.T.P. etc. Palai anga an kal chuan Palai dangte dawn ang Allowance an dawng ve ang.</li>
            <li>Karkhat chhungin vawikhat tal hla zir tura beisei an ni ang a, an hla zirna senso (thingpui leh a hmeh man, hla ziak siamna man etc. ) te chu Committee tum tur a ni ang.</li>
            <li>Member chu a awmna Kohhran zaipawl tih loh zaipawl danga tel lo tura beisei a ni.</li>
        </ol>

        <h2>XI. Chhiatni thatni chungchang</h2>
        <ol>
            <li>Member zingah thi an awmin Zaipawl ten a ralna thilpek leh hun an buatsaih thei ang.</li>
            <li>Committee member nupui pasal nei an awma, inneihtirtu in rem a tih chuan Zaipawl ten hla an rem thei ang.</li>
            <li>Member zingah nupui pasal nei an awm a, inneihtirtu in rem a tih chuan Zaipawl ten hla an rem thei ang.</li>
        </ol>
        
        <h2>XI. Kaihhruaina tih danglam dan</h2>
        <p>A chunga mi te hi Zaipawl dan nghet ni lovin inkaihhruaina tlangpui tura duan a ni a, heta tarlan loh ngaihtuah ngai a awm chu Committee -in thutlukna a siam ang. He inkaihhruaina hi Committee-in tul a tih hunah a ennawn thei ang a. A then emaw a zavai paihin a tidanglam thei ang a, a dang pawh tul a tih chuan a belh thei ang.</p>
    </p>
</body>
</html>